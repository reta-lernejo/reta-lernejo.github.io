---
layout: page
title: Vortpluformado
---


<h1>Vortpluformado</h1>
<cite>Marcel Leereveld,
    aperinta en Aŭstraliaj Esperantistoj, 290 en 2016</cite>;
<cite>trovita en 
    la paĝoj de <a href="http://bonalingvo.net/index.php/Vortpluformado">La Bona Lingvo</a></cite>

<p>
    En antaŭa artikolo mi klarigis la regulojn por aglutine fari novajn vortojn el ekzistantaj 
    Fundament’ecaj radikoj. Ili estas ke antaŭ la finaĵo la ĉefelemento situas laste, ke devas ĉeesti 
    la nocioj de specialeco kaj de la rilato inter la du (aŭ pli) elementoj, kaj ke la nova vorto 
    estu unu vorto, do sen streketoj nek internaj ĉefliteroj nek internaj finaĵoj.
</p><p>        
    Mi nun mencios la diversajn specojn de vortpluformado en Esperanto. La plej multaj, 
    dek da ili, estas aglutinaj, sed en la etnaj aglutinaj lingvoj uziĝas nur unu aŭ du 
    aŭ tri da ili. Jen ili estas:
</p>

<ol>
    
<li>
    Ĉefelementa substantivo aŭ verbo aŭ adjektivo, ekzemple “manĝo”, kiel subjekto de 
    sekvanta prepozicio kun sia objekto (kune la prepozitivo), ekzemple “en la vespero”. 
    Ĉi tiu speco estas la plej multe uzata, kaj estas la preskaŭ nura speco en la etnaj 
    lingvoj aglutinaj. Jen ekzemploj: “Manĝo en la vespero” fariĝas “vespermanĝo”, 
    “taŭga por infanoj” fariĝas “infantaŭga”, kaj “ludi per pilko” fariĝas “pilkludi”.
</li><li>
    Substantivo kun sia adjektivo aŭ, multe malpli ofte, verbo kun sia adverbo aŭ kun 
    sia (rekta) objekto, sed nur por formi adjektivojn aŭ adverbojn, ne substantivojn 
    nek verbojn. Ĉi tiu speco apenaŭ uziĝas en etnaj lingvoj, sed ofte en Esperanto. 
    Jen ekzemploj: koloro de ruĝa rozo fariĝas ruĝroza koloro aŭ kolorigi ruĝroze, alkuri
    por tuj helpi fariĝas tujhelpe alkuri, kaj amuziĝi per kapti fiŝojn fariĝas fiŝkapte 
    amuziĝi. Speciale la substantivoj kun adjektivoj ĉi-specaj estas popularaj en nia lingvo.
</li><li>
    Prepozicio kun sia prepozitivo, por fari adjektivojn kaj adverbojn. Ekzemploj: 
    (flago) sur la monto fariĝas montsura (flago) kio fariĝas surmonta (flago) kaj (manĝi) 
    ekster la domo fariĝas (manĝi) domekstere kio fariĝas eksterdome. Ĉi tiu speco estas 
    tre populara en Esperanto, sed nur iomete nur en la angla. Notu ke ĝi sekvas la 
    aglutinajn regulojn, sed ke pro tio ke la prepozicioj kiel ĉefelementoj estas 
    tre mallongaj je la fino de vorto kaj ke konsekvence la vortoj ne plu estus 
    rekoneblaj, oni plej ofte devas renversi la vicordon por havi la ĉefelementon, 
    la prepozicion, en la komenco de la kunmetaĵo. Ekzemple la origina “domena” por 
    en la domo kaj “finala“ por al la fino ne facile kompreneblus, do ili fariĝas 
    endoma/e kaj alfina/e.
</li><li>    
    Prepozitivo kun la verba sufikso igi aŭ iĝi, tiel farante novan verbon: surŝipigi, 
    translimigi, endormiĝi, surteriĝi. Kompreneble la –igi verboj estas transitivaj kaj 
    la –iĝi- verboj estas netransitivaj. La samon oni povas fari per la verba pasiva voĉo: 
    La monero jam enskatolatis, netransitiva. Ĉi tiu speco estas variaĵo de la antaŭa.
</li><li>    
    Verbo kun prepozitiva prepozicio. Ekzemple Iri sur (la monton) fariĝas suriri 
    (la monton) kaj Loĝi en (dometo) fariĝas enloĝi (dometon). Ili estas popularaj en 
    Esperanto. En etnaj lingvoj oni uzas aŭ specialan vorton aŭ prepozicion aŭ adverbon 
    aŭ prefikson. En Esperanto tiuj verboj estas transitivaj kaj ĉiam bezonas objekton 
    esprimitan aŭ ne, kvankam kelkaj el ili ricevis netransitivan alternativon kies 
    prepozicio fariĝis adverba prefikso: alveni, eliri.
</li><li>
    Verbo kun nuda adverbo: plu legi povas fariĝi plulegi kaj ne agi povas fariĝi neagi. 
    Ili estas tre malmultaj, kaj preskaŭ ĉiam nenecesaj. Ili utilas nur, kiam ili estas 
    pli malforta alternativo por mal- aŭ ankoraŭ aŭ aliaj: ankoraŭ dormi kaj pludormi. 
    Ili tiam funkcias kiel prefiksoj.
</li><li>
    Numeralo malpli granda ol la sekvanta numerala ĉefelemento: kvardek, centmil, en 
    kiuj kvardek estas kvar dekoj kaj centmil estas cent miloj.
</li><li>
    Substantivo kun sia adjektivo. Ĉi tiuj estas aglutinaj nur, ĉar la specialeco donas 
    al ili alian signifon ol la analizan. Pro ilia ĉeesto en la germana lingvo, kiel 
    esceptoj, Zamenhof kreis plurajn da ĉi tiaj: dikfingro estas tute alia afero ol 
    dika fingro, kaj belknabino tute alia ol bela knabino. Kalocsay kaj Waringhien 
    admonas nin, ne plu krei tiajn, ĉar ili detruus la tutan aglutinan karakteron 
    de Esperanto, ĉar oni ne plu scius la diferencon inter ekzemple granda seĝo kaj 
    grandseĝo kaj inter bona manĝo kaj bonmanĝo. La samo validas por la kunmetoj de 
    verbo kun sia adverbo kaj de verbo kun sia objekto: rapide kuri kaj rapidkuri, 
    kaj ursojn kapti kaj urskapti. Do ni ne kreu pliajn tiajn, por ne riski gramatikan 
    ĥaoson en Esperanto.
</li><li>
    La pseŭdoprefiksoj (dis, ek, for, mis, re, retro): ekiri, reveni, retroveni. Ili 
    agas kiel adverbaj radikoj: iri eke, veni ree, veni retroe.
</li><li>
    La pseŭdosufiksoj (eco, aĵo, ino, ilo, igi, iĝi, ema, inda, -ebla, kaj la 
    participaj sufiksoj adjektivaj): fosilo estas ilo por fosi, kaj manĝita estas 
    la karaktero ke ĵus antaŭe io subiris la agon manĝi.
</li>

<p>
    Ĉiuj dek ĉi-supraj specoj de vortformado estas aglutinaj, ne ekzistantaj 
    en neaglutinaj lingvoj kiaj la franca. Kompreneble en Esperanto ekzistas ankaŭ 
    kelkaj neaglutinaj vortformadoj. Ili estas unue la veraj prefiksoj (bo, eks, 
    ge, mal, pra, pseŭdo), due la veraj sufiksoj (aĉ, eg, et, um, obl, on, op, 
    po en -poe, ĉj, nj), trie parto de la numeraloj (dek-kvar kaj mil-cent), kaj 
    kvare la aliaj adiciaj kombinaĵoj (angla-franca (vortaro), sekretario-kasisto). 
    Ĉe la du unuaj la ĉefelemento situas antaŭ la flankelemento (kiu krome ne estas 
    la por aglutinoj necesa prepozitivo), kaj la du lastaj eĉ ne povas nomiĝi 
    vortkunmetoj, ĉar interestas streketo; ili simple estas vortkombinaĵoj.
</p><p>    
    Ni memoru, ke kontraŭe al la kunmetoj sub numero ok, aglutineco teorie 
    malpermesas la kunmetojn de substantivo kun sia adjektivo kaj de verbo kun 
    sia adverbo aŭ kun sia objekto, parte pro la manko de specialeco. Sed tiu 
    malpermeso ne validas tuj kiam oni alikategoriigas aŭ derivas la vorton: ne 
    eblas bonkvalito nek altsalti nek fiŝmanĝi sed tre eblas bonkvalita kaj 
    altsaltigi kaj fiŝmanĝulo.
</p><p> 
    En etnaj lingvoj oni kelkfoje uzas esceptojn al la regulo ke aglutina kunmeto 
    ne havu infiksojn aŭ finaĵojn interne de unu- aŭ plurradika vorto, ekzemple 
    la germana Blumenladen kaj la nederlanda pereboom. Pro tio, kaj pro manko 
    de scio, multaj Esperantistoj malobeas ĉi tiun regulon kaj uzas la kategoriajn 
    finaĵojn interne de vorto, ekz. multedona kaj blankadoma. Ne ekzistas bezono 
    por tio. Eĉ tre evitinda estas havi la akuzativan -n interne de vorto, kiel 
    sinteno kaj sinmortigi, Ili nepre estu siteno kaj simortigo. Same kiel ĉiopova 
    por ĉionpova kaj Diotima por Diontima kaj eĉ postvenulo por posteulo. Zamenhof 
    diris, ke ni uzu, se ni volas, la nenion signifantan literon -o- inter du partoj 
    de kunmetaĵo, do multodona kaj blankodoma, nur pro kosmetikaj tialoj.
</p><p>
    La kategoriaj finaĵoj o, i, a, kaj e kaj la verbfinaĵoj kaj la plurala kaj 
    akuzativa finaĵoj nur iomete apartenas al la vortkunmetado, ĉar ili estas 
    nur parte radikoj: ili ja ne povas ricevi sufiksojn nek uzati apartaj nek 
    en alia loko ol je la fino de vorto. Sed ilia loko en la vorto estas aglutina, 
    ĉar la ĉefelemento “o” en “manĝo” estas substantivigita koncepto de la ago 
    “manĝ”, la flankelemento.
</p>
                            
<cite>Marcel  Leereveld</cite>


<h2>Aldona mesaĝo de Marcel pri la sama temo</h2>

<p>
    La aglutineco de lingvo koncernas nur unu aspekton de tia lingvo, nome kiel 
    fari novajn vortojn aŭ esprimojn por novaj nocioj. Kaj la termino uzatas precipe
    por distingi la ĝermanan sistemon for de la latinida sistemo, kie oni kombinas 
    la unue situantan ĉefelementon nekungluita kun la sekvanta difinanto per neŭtrala 
    kvazaŭprepozicio inter la du elementoj. Do en ambaŭ lingvogrupoj la nova nocio 
    esprimiĝas per kombino de ĉefelemento kaj flankelemento. La nuraj diferencoj 
    estas la loko en la esprimo, do la sisekvo, kaj la nea aŭ jesa kungluiĝo de 
    la elementoj. La aliaj reguloj por la kombinoj samas.
</p><p>
    Kun JoKo mi do samopinias, ke ekzistas tri kondiĉaj reguloj por la (aglutina) 
    vortkunmetado en Esperanto, nome unue ke la ĉefelemento lastas (antaŭ la finaĵo) 
    kaj ke la difinanta flankelemento antaŭas, (se tio eblas). La dua regulo estas, 
    ke la elementoj kungluiĝas en unu vorton (ĉar ĝi reprezentas unu nocion). 
    La kromaj reguloj estas samaj por ambaŭ specoj de vortpluformado, nome ke 
    aldoniĝas la nocio "speciala" (al la ĉefelemento), kaj ke ekzistas, ofte ne 
    esprimita, prepozicia rilato inter la elementoj (notu ke en la latinidaj lingvoj 
    uziĝas kvazaŭinterpoziciaj vortetoj por la interrilato).
</p><p>        
    El la reagoj al mia artikolo montriĝas, ke la nura regulo pri la Esperanta 
    aglutina vortfarado pri kiu ni ne samopinias estas tiu, ĉu kaj kion oni povas 
    intermeti inter la du elementoj en kungluita nova vorto (vortkunmetaĵo). Mi 
    preferas la plej simplan regulon, ke oni povas havi neniun ekstran elementon 
    (signifohavan) inter la ĉefelemento kaj la flankelemento (escepte de la nenion 
    signifanta -o- por faciligi la prononcadon kie tio utilas). Do anglolingva, 
    multokosta (ne multonkosta nek multekosta), sin deteni kaj sideteno aŭ la 
    deteno de si, antaŭen iri kaj alantaŭirado, ne fiŝojnkapti sed fiŝkapti. 
    Eĉ la angla ĝenerale obeas tiun regulon: oni diras <em>appletree</em>, ne 
    <em>applestree</em>. 
    Mi preferas tiun regulon ĉar allasi infiksojn kreus la problemon de kiuj kaj 
    kiuj ne; ekzemple en plantmanĝuloj aŭ plantomanĝuloj aŭ plantojmanĝuloj 
    aŭ plantojnmanĝuloj. Krome tiuj internaj finaĵoj ne bezoniĝas, kaj oni 
    havus la strangan regulon ke en Esperanto oni havas finaĵojn ne nur je la 
    fino sed ankaŭ interne de vorto. Ja la aglutina kungluaĵo estas vorto, 
    nova vorto. Ankaŭ simpla vorto konsistas el pluraj radikoj, ekz. afiksoj 
    kaj finaĵoj kaj la aliaj radikoj.
</p><p>        
    Kun Leo mi do samopinie neniam metas akuzativan "n" inter la elementojn 
    de vortkunmetaĵo. Notu ke "unuatage" estas necesa escepto ĉar Zamenhof 
    forgesis krei specialan sufikson por la ordaj numeraloj (teorie "unua" 
    ne eblas ĉar "unu" kaj ĉiuj numeraloj jam estas funkcie adjektivoj).
</p><p>        
    Cetere, pro la Zamenhof'a mikspoto, ĉiu havas la rajton fari sian regulon 
    pri ĉu kaj kion intermeti inter la elementojn de vortkunmetaĵo.
</p><p>        
    Mi krome reagas al la ideo, ke la vortfarado de Esperanto ne estas aglutina, 
    sed izoleca. Unue mi petas Pjeron klarigi la signifon de "izoleca" strukturo 
    de nia vortfarado kaj ĝiajn regulojn. Due: ĉar Esperanto faras novajn vortojn 
    ekzakte laŭ la aglutina sistemo, ĉu do "izoleca" signifas la samon por Esperanto 
    kiel "aglutina" signifas por la ĝermana sistemo? Ĉar la reguloj samas por 
    ambaŭ, do "izoleca" estas simple nova vorto por "aglutina". Kial havi du 
    vortojn kun ekzakte la sama signifo? La nura diferenco estas, ke Esperanto 
    havas dek specojn da aglutinado/izolecado, do multe pli ol la etnaj lingvoj, 
    kiuj havas nur du aŭ tri da specoj de aglutinado/izolecado. Do Esperanto 
    estas eĉ pli aglutina/izoleca aŭ superaglutina ol la etnaj, kvankam 
    ĉi lastaj povus, se ili dezirus, fari en siaj lingvoj vortojn laŭ la 
    Esperantaj dek specoj, tiel fariĝantaj same izolecaj/aglutinaj. Kun 
    Pjer mi samopinias ke la de Zamenhof escepte enkondukita "fiŝkapti" ne 
    estas la sama kiel "kapti fiŝojn", same kiel "preni parton (el io)" malsamas 
    al "partopreni (en io)". Sed tiuj esceptoj ne donu al ni la rajton krei 
    "fiŝmanĝi" kaj "vortarpreni", nek "partodoni" nek "sovaĝbestkapti". 
</p>
